Gentile editore,
mi sono a lungo interrogata su cosa scriverle per invogliarla a leggere il manoscritto che le ho allegato, ma dopo averci attentamente riflettuto ho pensato di non aggiungere molto.
In fondo chi invia un manoscritto ad un editore è sempre e solo vittima del proprio narcisismo e, come un genitore che ama egoisticamente il proprio figlio, rischia di dire molte stupidaggini e falsità, pur di non ammettere semplicemente di essere innamorato della propria creazione. 
Il che non ne fa necessariamente qualcosa di buono da leggere.
Sarò pertanto breve, poiché non mi resta che la speranza che nonostante tutto lei voglia comunque dare un'occhiata al mio scritto (che chiamarlo lavoro o libro mi viene proprio impossibile).
Mi chiamo Patrizia Bruno e di me posso solo dire che ho 46 anni, sono felicemente sposata con due figli e lavoro come psicologa infantile presso la ASL della mia città (Brindisi). 
Ho l'hobby di leggere e scribacchiare dall'età di 12 anni.
Il mio manoscritto è in formato e-pub, ma anche in formato pdf, circa 2000 battute per pagina, 107 pagine.
La ringrazio infinitamente per l'attenzione concessami.
Lascio il mio cellulare per eventuale contatto (3339749241)

PS: il manoscritto si apre con una specie (molto specie) di copertina, che sicuramente susciterà la vostra ilarità. Diciamo che c'ho provato, ma non è su quello che chiedo la vostra preziosa attenzione. Grazie.







SINOSSI

Miriam ha trentotto anni, un passato burrascoso alle spalle e un futuro incerto da giornalista nella redazione del quotidiano che ha reso celebre il suo defunto padre. Intrappolata nei propri amari ricordi si trascina avanti nella propria esistenza in maniera anonima, quando viene insolitamente reclutata per intervistare Larry Sorrow, una celebrità del rock da anni in fase discendente. Lui, in crisi artistica e schiavo della propria tossicodipendenza, la sceglie a sua insaputa per chiederle di aiutarlo a realizzare il suo folle progetto: pianificare e realizzare la propria morte. L'incontro fra i due stravolgerà i loro destini dimostrando a entrambi che il fatalismo spesso resta la migliore risposta ad ogni nostra esigenza. 
